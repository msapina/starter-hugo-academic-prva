---
slides: example
url_pdf: ""
title: Histološki, klinički, laboratorijski i genski prediktori ishoda bolesnika
  s Henoch-Schönleinovom purpurom i nefritisom (PURPURAPREDICTORS
  IP-2019-04-8822)
summary: "Voditelj: prof.dr.sc. Marija Jelušić"
url_video: ""
date: 2016-04-27T00:00:00.000Z
external_link: ""
url_slides: ""
subtitle: "Voditelj: prof.dr.sc. Marija Jelušić"
tags:
  - IgAvaskulitis
links: []
image:
  caption: ""
  focal_point: Smart
url_code: ""
---
Premda je Henoch-Schönleinova purpura (HSP) najčešće samoograničavajuća bolest i traje prosječno do 4 tjedna, prema literaturnim podacima i do 60% djece s HSP-om razvije nefritis. Upravo je nefritis glavni i gotovo jedini uzrok pobola i smrtnosti djece oboljele od HSP-a. U slučaju razvoja nefritisa postoji vjerojatnost razvoja kroničnog bubrežnog zatajenja koja se kreće u rasponu od 1 do 15% te je najveća u prvih 6 mjeseci bolesti. Iako se radi o najčešćem vaskulitisu u djece, čija incidencija iznosi 13 – 20 oboljelih na 100 000 djece, mnogo je neodgovorenih pitanja i dilema, počevši od same dijagnostike bolesti preko određivanja prognoze sve do izbora terapije s nedovoljno razjašnjenim pitanjima etiopatogeneze, ranog utvrđivanja težine bolesti i trajanja autoimunosnog procesa te ranog utvrđivanja prognoze bolesti. Za potvrdu dijagnoze HSPN-a, odabir terapije i praćenje bolesnika važna je biopsija bubrega, no još uvijek ne postoji jedinstvena histološka klasifikacija. Obzirom na navedeno, u sklopu ovog nacionalnog multicentričnog istraživanja planiramo utvrditi koja od najčešće korištenih patohistoloških klasifikacija najbolje predviđa težinu i ishod bubrežne bolesti uz iznalaženje najboljeg modela klasificiranja. S druge strane, biopsija bubrega invazivan je postupak s određenim komplikacijama te se ulažu veliki napori kako bi se pronašli manje invazivni markeri pomoću kojih bi se moglo predvidjeti koji će bolesnici razviti HSPN, imati lošiju prognozu i zahtijevati agresivnije postupke liječenja. Detaljnim istraživanjem utvrdili smo potencijalne biomarkere (Gd-IgA1, HMGB1, kalprotektin, protokadherin-1 i tioli) čiju primjenjivost u predviđanju razvoja nefritisa i trajanja bubrežne bolesti planiramo utvrditi. Nadalje, tijekom ovog istraživanja utvrdit će se moguća povezanost polimorfizama gena HMGB1 i RAGE i razvoja HSPN-a, odredit će se izražaj HMGB1 i stupanj infiltracije makrofaga u bubrežnom tkivu, identificirati će se aleli HLA-DRB1 koji se javljaju s većom učestalošću u oboljelih u hrvatskoj populaciji te će se odrediti primjenjivost sekvencioniranja cijelog egzoma u oboljelih od HSP-a odnosno HSPN-a. Analiza gena te biomarkera u serumu, mokraći i stolici djece oboljele od HSP-a, a koji ukazuju na produljeno trajanje autoimunosnog procesa i predstavljaju rani prediktor oštećenja funkcije bubrega, omogućit će izdvajanje bolesnika s nepovoljnim tijekom bolesti kako bi se u budućim istraživanjima pronašla strategija sprječavanja progresije u završni stadij bubrežne bolesti.

